---
layout: post
title: "ভূমিকা"
author: "অনিকেত"
permalink: /about/
---

বাংলা ভাষায় অঙ্ক তথা বিজ্ঞানের বই চিরকালই দুর্লভ। সময়ের সঙ্গে এই অপ্রতুলতা ক্রমবর্ধমান। এর পশ্চাতে যে আর্থসামাজিক কারণ রয়েছে তা নিয়ে আমার জ্ঞান সীমিত, আর তা এই ব্লগের বিশেষ্য নয়। বর্তমান সময়ে যখন তথ্যপ্রযুক্তির বাড়বাড়ন্ত, আমার মনে হয়েছে বাংলা ভাষা এই নবপ্রযুক্তির উন্মেষের সঙ্গে তাল মেলাতে সম্পূর্ণরূপে অক্ষম। এই ভাবনা থেকেই এই ব্লগ তৈরির চেষ্টা। 

আমি নিজের অভিজ্ঞতা থেকে বলতে পারি, মাধ্যমিক পরবর্তী সময়ে বিজ্ঞানের বিষয়গুলো পড়বার কালে মনে বহু প্রশ্নের উদয় ঘটেছে, যার অধিকাংশই সেই সময়ে অমীমাংসিত রয়ে গেছে। পরবর্তীকালে সেইসব প্রশ্নের কয়েকটির উত্তর পেয়ে মনে হয়েছে যে আগেই তা জানতে পারলে হয়তো ভালো হত, বিষয়টা রপ্ত করতে সুবিধা হত। সেই উদ্দেশ্যেই, এই ব্লগ খানিক নিজেই নিজের কিশোরবেলাকে লেখা গনিত বিষয়ক চিঠিগুচ্ছ, স্মৃতিরোমন্থন। যদি বর্তমানের ছাত্র ছাত্রীরা এর থেকে নিজেদের প্রশ্নের উত্তর খুঁজে পায়, অথবা প্রাপ্তবয়স্কদের বিজ্ঞান বিষয়ক কোন কৌতূহল নিবৃতি পায়, আমার এই প্রচেষ্টা সার্থক বলে মনে করবো। 

এছাড়াও, কাল বিশেষে, এই ব্লগে আমার কিছু বিক্ষিপ্ত ভাবনার অসমাপ্ত আঁকিবুঁকি থুড়ি হিজিবিজি জায়গা পাবে। কেবলমাত্র নিজের ভালোলাগার উদ্দেশ্যেই যেহেতু এই আয়োজন, কাজেই লেখা যে অনিয়মিতই প্রকাশ পাবে তা আমি এখনই বলে দিতে পারি। তা স্বত্বেও পাঠকের প্রতি আমার বিনীত অনুরোধ, লেখা পড়ে মন্তব্য করতে ভুলবেন না। এর দ্বারা যেমন আমার লেখনীর মান উন্নিত হবে, তেমনি পাঠকবর্গের মধ্যে মিতালি স্থাপিত হওয়াও অসম্ভব নয়। 


<!--

__লেখক পরিচিতিঃ__ প্রায় সমস্ত জাগতিক (হয়তো পারলৌকিকও, কিন্তু ঠিক মনে নেই) বিষয় সামলাতে হাবুডুবু খেয়ে বড় হওয়া মধ্যবিত্ত বাঙালি। সরকারি চাকরি জোটাতে অক্ষম। রাগী প্রেমীকার উদ্দেশ্যে, "দু'মিনিট ভালবেসো, বেশি কিছু চাইবো না ..." বলতে না পারা ভীতু প্রেমীক।


বিঃ দ্রঃ  আমি আদৌ "লেখক" কিনা তা বিতর্ক সাপেক্ষ, আপাতত এর চেয়ে ভালো প্রতিশব্দ পেলাম না। এই ভূমিকা স্থায়ী নয়, সময়ের সঙ্গে সকলের ভূমিকাই পাল্টায়। 

--?

<!---
আমরা মাধ্যমিক পরবর্তী পর্যায়ের ছাত্র ছাত্রীরা সকলেই আধুনিক বিজ্ঞান বিষয়ক পড়াশুনোর জন্য সকলেই প্রায় অন্তর্জালের শরনাপন্ন হই বিভিন্ন সময়ে। দেশ বিদেশের বিখ্যাত বিশ্ববিদ্যালয়ের প্রাজ্ঞ অধ্যাপকবৃন্দ কঠিন বিষয় ছাত্র ছাত্রীদের সহজে বুঝিয়ে দেওয়ার জন্য ব্লগ লেখেন। 
-->