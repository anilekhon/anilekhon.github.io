---
layout: post
title: "#১"
author: "অনিকেত"
tags: অতিকথন 
comments: false
hidden: false
---

![হে বন্ধু বিদায়](https://cdn.images.express.co.uk/img/dynamic/72/750x445/1137145.jpg)
\
\
আজ বিশ্বকর্মা পুজো। পুজো শুরুর পুজো। 

অন্যান্য অনুভুতির মতনই, বিশ্বকর্মা পুজোর অনুভুতি সময়ের সঙ্গে রূপ পাল্টেছে আমার মনে। একদম ছেলেবেলার কথা ভাবলে মনে পড়ে এইদিন আমার দুই মামার প্রবল উৎসাহে ঘুড়ি ওড়ানো। সেই সময়ে কেবল কাগজের ঘুড়ি পাওয়া যেত। সেই ভারী কাগজের ঘুড়ি ওড়ানো, সাথে লাটাই সামলানো ছিল এক ঝক্কি। কাজেই লাটাই ধরার আপাত সহজ কাজটা ন্যস্ত হত আমার উপর। ঘুড়ি আকাশে একবার উড়ে গেলে সামলানো বেশ সহজ। হাওয়ার টানে ঘুড়ির আপন খেয়ালে লাটাই থেকে সুতো নিয়ে উড়ে যাওয়ার পুরো বিষয়টাই ছিল আমার কাছে এক অপার বিস্ময়। পরে বড় হয়ে যখন বুঝলাম ঘুড়ি হোক বা জীবন, উদত্ত হাতে সুতো ছাড়া বড়ই বিপজ্জনক, ততদিনে ঘুড়ি থেকে রোমাঞ্চিত হতে মন বিস্মৃত হয়েছে। 

এখন বিশ্বকর্মা পুজো শুনলে, মন আর আগের মতন পুলকিত হয় না। তবে অল্প হলেও খুশির আভা লাগে মনে। পুজো আসার ফার্স্ট বেল (মহালয়া সেকেন্ড বেল)।  

এই বছর পুজোয় প্রবাস যাপনের তৃতীয় বছর। “প্রবাস” শব্দের মধ্যেই একটা মন খারাপ করা দুরত্ব আছে, একলা হয়ে যাওয়া আছে।  মানুষ যা পাবে ভেবে প্রবাসী হয়, সত্যিই কি তা পায়! হয়তো এই পাওয়া, না পাওয়ার দ্বন্দ্বে হারানোর হিসেব রাখতে ভুলে যায়। আবার একেবারেই যে কিছু পায় না তাও নয়। নানান নতুন অভিজ্ঞতা প্রাপ্তি ঘটে বটে।

তবে এবারের বিশ্বকর্মা পুজোর প্রাক্কালের একটি সংবাদ মনকে সম্পূর্ণ এক অন্য অনুভুতির স্বাদ দিল। রজার ফেডেরার অবসর ঘোষণা করলেন। টেনিস খেলা সম্পর্কে আমি অভিজ্ঞ তেমন দাবি করলে মিথ্যে হবে। কিন্তু রজার ফেডেরার আমার অজ্ঞাতেই জীবনের অংশ হয়ে উঠেছিলেন কৈশোরে। 

টেনিস খেলা আমি দেখতে শুরু করি, ২০০৫ সাল নাগাদ। ছোটদের সহজাত এক প্রবনতা, সম্ভাব্য বিজয়ী অথবা শক্তিশালী খেলোয়াড়কে সমর্থন। খানিকটা সেই প্রবণতা থেকেই উইম্বলডনে রজারের খেলা দেখবার প্রতি আগ্রহের সূচনা। রজার যে বিজয়ী হওয়ার সুযোগ্য দাবিদার এ তথ্য অবশ্য আমি আমার কাকুর কাছ থেকে পাই। তারপর র‍্যাকেটের জাদুতে মুগ্ধ হওয়া ছিল সময়ের অপেক্ষা। 

রজার ফেডেরার টেনিসকে প্রাপ্তবয়স্ক করেছেন। টেনিসে শিল্পের মেলবন্ধন ঘটিয়েছেন। টেনিসকে রাফায়েল নাদাল বা জকোভিচের দ্বারা একছত্র দৈহিক বল সর্বস্ব খেলা হয়ে যাওয়া থেকে বাঁচিয়েছেন এবং সর্বোপরি র‍্যাকেট হাতে স্বপ্ন দেখতে শিখিয়েছেন। স্কুল জীবনে আমি এক অদ্ভুত কুসংস্কারে বিশ্বাস করতাম - রজার ফেডেরার যে বছর উইম্বলডন জিতবেন সেই বছরটা আমার খুব ভালো কাটবে। এই বিশ্বাস কতখানি বাস্তবায়িত হত মনে নেই তবে রজারের প্রতিটা ুউইনার আমাকেও বিজয়ী হওয়ার আস্বাদ দিত, স্পর্ধা জোগাত। 

রজারের সঙ্গে যার কথা উল্লেখ না করলেই নয় তিনি হলেন সেরানা উইলিয়ামস। ওনার খেলাও বারংবার মুগ্ধ করেছে আমাকে। বিশেষত ওনার হার না মানা আগ্রাসী মনোভাব অনুসরণযোগ্য। পরবর্তী সময়ে ওনার জীবনের কাহিনী - শূন্য থেকে শুরু করে, কেবলমাত্র অধ্যবসায়কে সম্বল করে সাফল্যের শীর্ষে উঠে আসা আমাকে অনুপ্রেরনা দিয়েছে। রজারের এই ঘোষণার কয়েকদিন আগে সেরেনাও অবসর ঘোষণা করলেন। 

সেরেনা এবং রজার ছাড়াও মনে পড়ে আনা ইভানোভিচের কথা। সেরেনা দৈহিক বল সর্বস্ব খেলা খেললেও আনার খেলার সঙ্গে রজারের খেলার খুব মিল পেতাম। টেনিসে তুলির টান। যদিও সাফল্যের বিচারে সেরেনা অনেক এগিয়ে আনার চেয়ে তবু শিল্প তো সাফল্য দিয়ে মাপা যায় না। আনা ইভানোভিচও টেনিস ছেড়ে সংসারি হয়েছেন আজ বহুবছর। 

কৈশোরের নায়কসম সব খেলোয়াড়ের অবসর দেখে মন এক অন্যরকম বিষাদে আচ্ছন্ন। এই হয়তো বয়স বাড়ার অনুভুতি। কয়েকদিন আগে যাদবপুরের ক্যাম্পাসে ঢুকে এই অনুভুতি যেন গাঢ়তর হল।  স্বাভাবিক ভাবেই  অধিকাংশ ছাত্র ছাত্রী আমার চেয়ে বয়সে অনেক ছোট, কিন্তু তার চেয়েও বড় উপলব্ধি এই যে, তারুন্যের ওই মিলিত উচ্ছ্বাস আমি সময়ের পথে পিছনে ফেলে এসেছি। যুক্তি দিয়ে আবেগকে খানিক বশে আনতে শিখেছে মন। নব্য প্রেমের জোয়ারে গা ভাসানোর ইচ্ছে, আবেগ বা বয়স হৃত হয়েছে। অথচ দূর থেকে এই আবেগ পরিপূর্ণ যৌবনের কলতান দেখতে মন্দ লাগে না, তবু যেন উপভোগের উপায় নেই। 